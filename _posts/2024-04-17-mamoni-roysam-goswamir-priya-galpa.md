---
date: 2024-04-17 12:00:00
layout: post
title: মামণি ৰয়ছম গোস্বামীৰ প্রিয়
subtitle: Mamoni Roysam Goswamir Priya Galpa
description: 
image: https://raw.githubusercontent.com/lpupmarks/rahulgogoi/main/images/16.webp
optimized_image: https://raw.githubusercontent.com/lpupmarks/rahulgogoi/main/images/16.webp
category: reviews
tags:
  - reviews
  - read
author: rahul
paginate: true
---

মামণি বাইদেউৰ কিতাপ সৰুৰে পৰা পঢ়িছোঁ বুলিলে অত্যুক্তি কৰা যেন হ'ব। স্কুলত থাকোঁতে তেখেতৰ দুখনমান কিতাপ উলিয়াই পঢ়িবলৈ আৰম্ভ কৰিও আধাতে এৰিছিলোঁ। সেয়া পাঠক হিচাপে মোৰেই দুৰ্বোধ্যতা আছিল বুলি ভাৱ হয়। সেই তেতিয়াই টিউচনৰ ছাৰে কৈছিল অলপ ডাঙৰ হ'লে মামণি বাইদেউৰ কিতাপ আকৌ পঢ়িবা তেতিয়া দুৰ্বোধ্যতা আঁতৰিব। কথাখিনি আক্ষৰিক অৰ্থত সঁচা প্ৰমাণিত হ'ল।
বাইদেউৰ কেইটামান নিৰ্বাচিত গল্প বাছনি কৰি প্ৰকাশিত এইখন গল্প সংকলন অলপতে পঢ়ি শেষ কৰিলোঁ।
সংস্কাৰ গল্পটোত ধন, যশ, সন্মানৰ ঊৰ্ধ্বত অপত্য প্ৰাপ্তিৰ আকাংক্ষা ফুটি উঠিছে। ৰুগীয়া পত্নীৰ গৰ্ভত থিতাপি ল'বলৈ নিবিচৰা পীতাম্বৰ দেউৰ তেজ মঙহ সমাজৰ দ্বাৰা ঘৃণিত হ'লেও দময়ন্তীৰ গৰ্ভত পোহ দিয়াৰ যি অভীপ্সা সেয়াই দৰ্শাই যে নিঃসন্তান হৈ ৰোৱাটো মানসিকভাৱে কিমান কষ্টকৰ।
পৰশু পাতৰৰ নাদত চৰকাৰী কাৰ্য্যালয় আৰু ৰাইজৰ মাজত গঢ় লোৱা বৃহৎ ব্যৱধান দেখা পালোঁ। লগতে বিভাগীয় দুৰ্নীতি, চৰকাৰী ধনৰ আত্মসাৎ আদিৰ দৰে সদা সংঘটিত ঘটনা গল্পটোত দাঙি ধৰিছে।
উদং বাকচত আত্মিক প্ৰেম প্ৰকাশ পাইছে। শ্মশানত জ্বলাবলৈ অনা মানুহক ভৰাই অনা এটা কাঠৰ ডাঙৰ বাকচতে কেনেকৈ চৰিত্ৰ এটাই প্ৰেমৰ অমল উত্তাপ বিচাৰি পাব পাৰে সেয়া ভাবিব পৰাটো বাইদেউৰ কল্পনাশক্তিৰ পৰিব্যাপ্তি।
গল্প সংকলনখনৰ গোটেইকেইটা গল্পই উপমাৰে উপচি পৰিছে। প্ৰকৃতিৰ সৰু বৰ স্থিতিক সূক্ষ্ম দৃষ্টিৰে ফঁহিয়াই তাক গল্পৰ বাক্যাংশত উপমা, ৰিজনিৰে ফুটাই তোলা কথাটোৱে গল্পসমূহক সোণত সুৱগা চৰাইছে।
