---
date: 2024-04-04 12:00:00
layout: post
title: প্ৰহৰী
subtitle: Prahari
description: 
image: https://raw.githubusercontent.com/lpupmarks/rahulgogoi/main/images/14.webp
optimized_image: https://raw.githubusercontent.com/lpupmarks/rahulgogoi/main/images/14.webp
category: reviews
tags:
  - reviews
  - read
author: rahul
paginate: true
---

জনা হোৱাৰে পৰা প্ৰিয় সাহিত্যিক বুলিলে যিজন নমস্য ব্যক্তিৰ নাম তপৰাই কৈ দিওঁ সেইজনেই হৈছে ড° ভবেন্দ্ৰ নাথ শইকীয়া ছাৰ। তেওঁৰ উপন্যাসদুখন কোন কাহানিবাই পঢ়ি আজৰি হ'লোঁ যদিও গল্প সংকলন পঢ়া হোৱা নাছিল। ছেগা-চোৰোকাকৈ দুই এটা গল্প পঢ়িলেও সমুদায় সংকলন একোখন পঢ়া নাছিলোঁ। সেয়ে এইবাৰ 'প্ৰহৰী'ৰ পৰাই আৰম্ভ কৰিলোঁ।
প্ৰহৰীত এগৰাকী সন্তানে দেউতাকৰ বৃত্তি(আয় উপাৰ্জনৰ পথ)ক হীন দৃষ্টিৰে চোৱাটো দেখা পালোঁ। অবৈধ, অসামাজিক উপায়েৰে আয় কৰাৰ বাদে অইন যিকোনো উপায়েৰে পৰিয়াল, সন্তানক পোহপাল দিয়া পিতৃ-মাতৃক হেয় কৰিব নাপায়।

বাৰান্দাই দিছে কৰ্মসূত্ৰে দূৰৈত থাকি পৰিয়ালক প্ৰতিক্ষণে 'miss' কৰি থকা ব্যক্তিৰ এটা কাহিনী। বনকৰা ল'ৰা-ছোৱালীৰ প্ৰতি অসূয়া ভাৱ কঢ়িয়াই থকা এহাল দম্পতীৰ মাধ্যমেৰে লেখকে দিছে কিছুমান মানুহৰ মনৰ ভিতৰত থকা মলিনতা, কপটতা।

সময় গল্পটোত ৰমন্যাসৰ ছাপ আছে। অপূৰ্বই সবিতাৰ অতীতৰ সম্পৰ্কক লেশমানো গুৰত্ব নিদি বৰ্তমান সময়ত সবিতাক ভালপোৱাৰে আৱৰি ৰখা কথাটোৱে মোক বৰ প্ৰশান্তি দিলে।
বন্দীশাল আমাৰ দৰে গ্ৰন্থ ভালপোৱা মানুহৰ কাহিনী। চিত্তৰঞ্জনে অলেখ লাভজনক ব্যৱসায় থকাৰ পিছতো দেউতাকৰ হেৰিটেজ হিচাপে কিতাপৰ দোকানখনকে গ্ৰাহকৰ ভিৰ-ভাৰ অবিহনে সাৰথি কৰি ৰাখিছে। ৰাণী এগৰাকী ব্যতিক্ৰম পাঠক। কিন্তু ৰাণীৰ পৰা আশা কৰা ধৰণৰ ভাবৰ আদান-প্ৰদান চিত্তই ঘৰলৈ মাতি আনি ৰাণীক খুউৱা চাহকাপৰো দাম লোৱা কথাটোৱে ভাবুক কৰি তুলিব।
দুৰ্ণামত সৰু-বৰ মানুহৰ মাজৰ এটা ব্যৱধানক প্ৰতিনিধিত্ব কৰিছে। লগতে আপোন মানুহক সহায় কৰিবলৈ বা এসময়ত কৰা সহায়ৰ কৃতজ্ঞতা স্বীকাৰ কৰিবলৈ গৈও মুখামুখি হোৱা সীমাবদ্ধতা উল্লেখ হৈছে।
সৎকাৰ গল্পটোৱে হিৰণ্য কাশ্যপৰ মৃত্যু-উৎসৱ গল্পটোলৈ মনত পেলাই দিলে। আত্মীয়ৰ অৱশ্যম্ভাৱী মৃত্যুক লৈ আশাবাদী হৈ পৰা মানুহৰ মুখবোৰ আমাৰ সকলোৰে চিনাকি। সমান্তৰালকৈ গল্পটোত ঈৰ্ষা, মনৰ ভ্ৰমক ভিত্তি হিচাপে লৈ গঢ় লোৱা দাম্পত্যৰ কণ্ডলো চিত্ৰায়ন হৈছে।

দৰিদ্ৰ কুবেৰ গল্পটো এখন ঔপন্যাসিকাৰ সমপৰ্য্যায়ৰ গল্প। গল্পটোৱে কথক, চৰিত্ৰক একাকাৰ কৰি ছাছপেন্সৰ ৰহণ সানিছে।
গল্প সংকলনখন পঢ়িবলৈ লওঁতে যি আশা লৈ আছিলোঁ সেই আশা অথলে নগ'ল। প্ৰিয় সাহিত্যিক গৰাকী প্ৰিয় হৈয়েই ৰ'ল।




